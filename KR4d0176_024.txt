# -*- mode: mandoku-view; -*-
#+TITLE: 盧溪文集
#+DATE: 2015-08-24 23:57:34.340395
#+PROPERTY: ID KR4d0176
#+PROPERTY: BASEEDITION WYG    
#+PROPERTY: JUAN 卷二十四
<pb:KR4d0176_WYG_024-1a>¶
欽定四庫全書¶
　盧溪文集卷二十四　　　宋　王庭珪　撰¶
　　絶句¶
　　　癸未春被召東山益老來賀曰趙州八十猶行¶
　　　　脚以詩荅之云¶
八十心猶未悄然横擔拄杖布行纒都城遊徧歸來日¶
却使誰還湯水錢¶
　　　寄張正伯求木樨¶
<pb:KR4d0176_WYG_024-1b>¶
九里飛香隔岸聞繡簾朱户閟清芬千林落蕋掃不盡¶
分我幽牕一炷雲¶
　　　送黄秀才歸臨川¶
傾蓋江頭酒一罇高樓驚坐去如雲别君無語獨長嘯¶
尚想清音半嶺聞¶
　　　夜郎東歸黄去非自雙井來惠以新詩妙畫次¶
　　　　韻三絶句贈别¶
竄逐三危山盡頭出門入門誰與遊歸來頗復見此客¶
<pb:KR4d0176_WYG_024-2a>¶
下筆論詩不肯休¶
𣲖後江西出一枝傳家句法自新竒諸方知子善哮吼¶
恐是窟中獅子兒¶
細㸔君詩如㸔畫無聲詩裏畫何如蟠胷秀句吐不盡¶
落筆因成赤鯉魚¶
　　　贈别僧紹存¶
　　老存以相法隱于叢林為拈司馬頭陀話作二偈¶
　　贈之¶
<pb:KR4d0176_WYG_024-2b>¶
住山骨相無人識何處頭陀忽扣關第一座中聞謦欬¶
已知輸却大溈山¶
踢倒凈瓶呼木𣔻華林已坐一生窮却教一座為山主¶
都在頭陀相法中¶
　　　和趙伯達二絶句¶
王孫疑是李長吉詩句兼如孟浩然亂後相逢初識面¶
便當傾廩與談天¶
邂逅聞弦即賞音况逢清境夜攜琴一罇相遇烟霞外¶
<pb:KR4d0176_WYG_024-3a>¶
不廢江湖萬里心¶
　　　次韻彭青老詠雪三絶句¶
雪牕未怕筆頭乾能寫春江三峽寒笑指漁翁卧蓬裏¶
不知流下釣魚竿¶
天公剪水散花林試比江梅色淺深梁苑詞人能賦詠¶
終篇不作苦寒吟¶
莫倚雪車詩句好池臺草木待春風稍晴更上高樓望¶
要㸔餘霞散晩紅¶
<pb:KR4d0176_WYG_024-3b>¶
　　　贈曦上人二絶句¶
學詩真似學叅禪水在瓶中月在天夜半鳴鐘驚大衆¶
斬新得句忽成篇¶
寺倚邨南澗水開終年行脚㸔山回盧仝欲洗塵埃渇¶
入寺却愁曦未來¶
　　　次韻劉惠直梅花二絶句¶
雪壓寒梢玉作容嶺頭相見又東風人間欲問春消息¶
半在竹橋溪影中¶
<pb:KR4d0176_WYG_024-4a>¶
呉姬玉面如相識寒立山隈欲下來先與江南作春色¶
一枝傾倒向人開¶
　　　夜郎歸日荅葛令惠詩¶
七載投荒萬里餘交遊半作曉星疎門前梅栁換新葉¶
忽得故人相問書¶
　　　南嶽張道人見訪言論亹亹若有所自非鹿鹿¶
　　　　然者也摭其語作詩贈之三十年相見為汝¶
　　　　掀髯一笑考其所自也¶
<pb:KR4d0176_WYG_024-4b>¶
喚起赤龍耕玉池池邊龍虎自交馳周天一轂三十輻¶
十二樓前㸔雪飛¶
　　　次韻李宜仲以詩寄龍涎¶
愁眉此日為君開誰道嶺南無雁回邂逅江南逢驛使¶
龍涎風味敵官梅¶
鵲噪柴門曉未開香風撩我夢驚回恨無好句酬高詠¶
喚起謫仙蘇與梅¶
謗投三篋書猶在力挽九關天可回胡不北歸陳苦語¶
<pb:KR4d0176_WYG_024-5a>¶
莫貪南海戀甜梅¶
　　　戲向文剛生子¶
平生只欠掌中珠天與此兒聊慰渠郎罷新來著綵服¶
要令啼戲覔銀魚¶
　　　和曽英伯¶
江東渭北關心事罇酒論文更不疑馬上皺眉應得句¶
詩筒聊復寄微之¶
　　　雷秀才嘗學詩於吕居仁能談江西宗𣲖中事¶
<pb:KR4d0176_WYG_024-5b>¶
　　　　輒次居仁韻二絶贈行¶
逐客歸尋溪上居釣竿猶掛洞庭湖忽逢雷子談詩𣲖¶
傳法傳衣共一途¶
聞有牙籖萬卷藏槐花應笑舉人忙向來閲士知多少¶
他日昻霄見此郎¶
　　　周秀才取古物作十絶句見惠如豐城臨平鼓¶
　　　　之類作一絶句題其後¶
衆寳沈埋萬古悲斬新拈出更題詩臨平石鼔無人識¶
<pb:KR4d0176_WYG_024-6a>¶
誰把銅魚作鼔椎¶
　　　贈寫真胡生二絶句¶
欲貌盧溪真面目非儒非佛亦非仙莫將踏碓盧行者¶
喚作騎驢孟浩然¶
誤著儒衣到骨窮兒童拍手笑衰翁釣魚艇子今無恙¶
置我五湖烟雨中¶
　　　八月十四夜彦和置酒待月遇雨¶
君方置酒待月明便有微雲薄太清雨罷隂雲當解駁¶
<pb:KR4d0176_WYG_024-6b>¶
且教霖雨慰蒼生¶
玉宇初凉江練靜夜深風雨更凄清從教洗出峯頭路¶
雲破星翻月自生¶
坐待凉蟾雨欲傾一罇相對晩風清甲兵正要天河洗¶
秉燭無妨對麴生¶
　　　觀兢渡次壁間絶句¶
共坐南牕待月明雲間忽見大江横釣魚船上誰家笛¶
吹出騷人萬古情¶
<pb:KR4d0176_WYG_024-7a>¶
紅旗畫皷照江明兩岸爭㸔萬目横奪得錦標誰助喜¶
呼聲動地見真情¶
昔年買酒論文地回雁峯前雁陣横白首相逢夜郎道¶
不因生死見交情¶
心如止水貯空明還似虚舟盡日横妙語忽然穿月脇¶
筆端那有俗間情¶
　　　謝子發惠茶¶
打門誰送雙圓璧驚覺茅簷晝日眠便覺清風生兩腋¶
<pb:KR4d0176_WYG_024-7b>¶
夢魂飛到月輪邊¶
　　　謁僧惠端不遇¶
僧扉深倚碧巖隈何處㸔雲久未回日暮鳴鐘應不語¶
嗔人馬跡涴蒼苔¶
　　　和劉端禮(時端禮/失解)¶
槐花又是一番黄天馬飄飄不可韁但得頃田耕負郭¶
肯將斗酒博西凉¶
白面書生鐵作肝風雨未動劍長閒何時去斬匈奴首¶
<pb:KR4d0176_WYG_024-8a>¶
直取西凉盡處山¶
才如天馬豈能羈爭㸔雲霓筆下飛齷齪不須談細務¶
徤毫留對冕旒揮¶
　　　國材姪送林檎¶
嫩紅輕拂女兒臉淺緑深堆瑪瑙盤草木若能成好字¶
來年早寄一枝㸔¶
　　　贈清首座¶
上堂何事更論量還我珠來本自光未識飛猿嶺頭峻¶
<pb:KR4d0176_WYG_024-8b>¶
兩回掀倒夾山牀¶
　　　和裴主簿桃花¶
近水淺桃不忍㸔似臨清鏡惜紅顔騎驢主簿吟詩瘦¶
應秃千毫筆管斑¶
　　　秋蘭寄知縣陳邦直¶
昨夜西風茁紫芽不應獨著野人家安仁未倦栽桃李¶
添此清香一種花¶
　　　和荅邦直二首¶
<pb:KR4d0176_WYG_024-9a>¶
惠愛如蘭正吐芽芳風吹落幾千家明年催直金鑾殿¶
龍口飄香㸔百花¶
系出拾遺揚馬後清詞麗句復名家豈惟草木遭題品¶
大筆行當判五花¶
　　　美胡烈臣晩年生子¶
老蚌生珠喜可涯窮閻得寳亦堪誇如今七歳誦千字¶
他日端能讀五車¶
　　　和彭養正陳令尹¶
<pb:KR4d0176_WYG_024-9b>¶
氣壓秋園百草芽風流宜在令君家但傾綠蟻伴清客¶
莫羡黄金刻蘚花¶
　　　和劉元弼見招¶
玉壺沽酒挈青絲及取春風花發時便把一罇留客醉¶
莫教紅雨洗殘枝¶
　　　贈相士¶
富貴本非吾輩事老來寧復問窮通餘齡幾許君知否¶
願作昇平一老翁¶
<pb:KR4d0176_WYG_024-10a>¶
　　　問訊王道之病¶
居士病從何處起我今往問與誰俱室中三萬二千座¶
更許盧溪下語無¶
　　　贈宜春筆工¶
宜城一變宣城様入手便如錐畫沙但喜中書頭未秃¶
不妨詩老夢生花¶
　　　步芳園¶
宻栽桃李礙車輪栁下風微不動塵已辦尋春蠟雙屐¶
<pb:KR4d0176_WYG_024-10b>¶
飛花滿地草如茵¶
　　　湖頭觀桃李四絶句¶
路轉烟邨萬木春邨深疑有避秦人山農出谷驚相問¶
不信邊頭有戰塵¶
朝騎一馬暮還歸盡日花間覔句遲黄四娘家誰敢道¶
古來惟有少陵詩¶
城裏池臺俗儉窮却來城外探東風曲欄幽檻趣不逺¶
春在郊原浩蕩中¶
<pb:KR4d0176_WYG_024-11a>¶
春入千林烟雨中桃花李花能白紅一時草木披錦繡¶
十里吹香墜晚風¶
　　　茉莉花三絶句¶
纎雲捲盡日西流人在瑶池宴未休王母欲歸香滿路¶
曉風吹下玉搔頭¶
火雲燒野葉聲乾厯眼誰知玉蕋寒疑是羣仙來下降¶
夜深時聽珮珊珊¶
逆鼻清香小不分氷肌一洗瘴江昏嶺頭未負春消息¶
<pb:KR4d0176_WYG_024-11b>¶
恐是梅花欲返魂¶
　¶
　¶
　¶
　¶
　¶
　¶
　盧溪文集卷二十四¶
